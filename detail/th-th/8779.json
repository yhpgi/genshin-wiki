{
  "epId": 8779,
  "name": "เพลงสวดแห่งสุดเขตแดนเหนือ",
  "iconUrl": "https://act-webstatic.hoyoverse.com/event-static-hoyowiki-admin/2025/09/01/288d84d9769eb1650cbe427026ebe402_5495273741062744782.png",
  "menuId": 12,
  "menuName": "หนังสือ",
  "version": 0,
  "components": {
    "baseInfo": [
      {
        "key": "ชื่อ",
        "value": [
          {
            "type": "RichText",
            "text": "เพลงสวดแห่งสุดเขตแดนเหนือ"
          }
        ]
      }
    ],
    "body": [
      {
        "title": "เพลงสวดแห่งสุดเขตแดนเหนือ (I)",
        "desc": [
          {
            "type": "RichText",
            "text": "บทโหมโรง\nริมฝีปากเอ๋ย จงถักทอบทเพลงและขันขานแด่ข้า ถักทอคำเตือนและเรื่องเล่าจากสุดเขตแดนเหนือ\nข้าจากแผ่นดินเกิดของข้ามาไกลมากแล้ว ข้าจากบ้านเกิดของข้ามาไกลมากแล้ว\nร่อนเร่อยู่ในดินแดนที่ไม่มีใครรู้จัก พเนจรอยู่ในที่ห่างไกลอันแห้งแล้งและไม่คุ้นเคย\nสิ่งที่โอบกอดความอ้างว้างของทุ่งทุนดรามีเพียงธารลึก สิ่งที่ร่ายรำอยู่ริมฝั่งพันทะเลสาบมีเพียงคลื่นหิมะ\nโชคดีแสงจันทร์ยังคงส่องสว่างให้ข้า โชคดีสายลมยังคงพัดผ่านใบหน้าของข้า\nข้าจะขับขานต้นกำเนิดของโลกใต้แสงจันทร์ ข้าจะท่องบทกวีที่ปัดเป่าสิ่งชั่วร้าย\nข้าจะพรรณนาถึงแม่น้ำที่ไม่เคยหยุดไหล ข้าจะขับร้องถึงเทือกเขาที่ทอดยาวไม่สิ้นสุด\nข้าขอสรรเสริญเรือทองแดงของ Seutervoinen ข้าขอชื่นชมศรทองคำของ Ianikuinen\nข้าขอสาปแช่งแผนการร้ายของ Pakkaisukko ข้าขอต่อว่าภัยพิบัติของ Pohjola\nบทเพลงของข้าคือวจนะศักดิ์สิทธิ์แห่งสวรรค์ ที่เทวทูตเคยขับร้องให้บรรพบุรุษของข้า\nแต่สุดท้ายโชคชะตาก็เหมือนฝันอันแสนสั้น สุดท้ายเงามรณาก็ปกคลุมดวงตาราวกับวารีพิสุทธิ์\nตราบใดที่ดวงจันทร์สุญตายังคงถูกจองจำบนสวรรค์ ข้าก็ยังไม่อาจหวนคืนสู่บ้านอันเป็นที่รักได้\nแสงทองอันนุ่มนวลส่องแสงอยู่บนยอดสน ดาวประกายพรึกสีเงินระยิบระยับอยู่ท่ามกลางกิ่งไม้\nทายาทผู้เยาว์วัยแห่ง Hyperborea จงสลักจำบทเพลงของข้าไว้ในหัวใจ\nอย่าได้โลภมากในเส้นทางอันคับแคบของจิ้งจอกเจ้าเล่ห์ อย่าได้ลุ่มหลงในอำนาจผยองของหมียักษ์\nเพียงบทเพลงและ Runo ยังคงดังก้อง อาณาจักรสุดเขตแดนเหนือจะยังสืบทอดไปชั่วนิรันดร์\nเพลงสวด I: ราชันแห่งสัตตภัย Pitkamoonen\n(วันครีษมายัน เผาข้าวสาลีช่อแรกที่เก็บเกี่ยวได้ ถวายแม่ไก่ วัวตัวผู้และดีงูที่หนักเท่าข้าวสาลี พร้อมโลหิตแห่ง██ของ████ที่ในเจ็ดภาชนะเงินบริสุทธิ์ ผู้นำพิธีจะท่อง Runo เจ็ดครั้ง แล้วทำการทำนายจากเครื่องในสัตว์ เพื่อปลอบประโลมเทพเจ้า)\nราชันแห่งสวรรค์สูงสุด บิดาแห่งสรรพสิ่งและมารดาแห่งทวยเทพผู้ไร้ความปรานีและไม่อาจพิชิต\nเราขอถวายของสักการะแด่ท่าน เพื่อปลอบประโลมความริษยาของท่าน ขอท่านอย่าได้โกรธแค้นโลกนี้เลย\nผู้มีปีกที่อารมณ์แปรปรวนเอ๋ย ราชันผู้โหดเหี้ยมที่ทำลายล้างดินแดนมากมาย เทพผู้มีใจดุจหินผา\nเทพผู้ยากจะแยกแยะเพศเอ๋ย ขอท่านออกห่างจากดินแดนมนุษย์ ออกห่างจากบุตรแห่งสุดเขตแดนเหนือ\nท่านได้ทำลายระเบียบของกฎแห่งอดีต ให้การคุ้มครองแก่มนุษย์ แต่กลับ██พวกเขา\nท่านทำให้ที่พำนักของผู้เป็นอมตะต้องสั่นสะเทือน ██ปีกของพวกเขาและ██ของพวกเขา\nท่านคือเทพผู้สนองกรรม ท่านคือเทพผู้ฝังแค้น โองการของท่านมิอาจขัดขืนได้ภายใต้แสงจันทร์\nดาบของท่านได้██บนสวรรค์และโลกอย่างยิ่งใหญ่ แล้วดื่ม██ของคนชั่วและผู้บริสุทธิ์จนหมดสิ้น\nราชาผู้ทั้ง██และ██ อยู่ต่อหน้าท่าน ทวยเทพก็เป็นเช่นมนุษย์ มนุษย์ก็เป็นเช่นมดปลวก\nมิมีผู้ใดใครกล้าบังอาจเอ่ยนามของท่าน เพราะท่านจะ██ทุกคนที่รู้\nแต่ว่า เทพผู้เจ้าอารมณ์ ขอท่านเมตตารับของสักการะที่พวกเราถวายแด่ท่านด้วย\nขอให้แสงแห่งจันทราน้ำค้างแข็งขวางกั้นภัยพิบัติจากท่าน และปกป้องพวกเราจากจุดจบอันเจ็บปวดชั่วนิรันดร์\n(หมายเหตุจากผู้ประกอบพิธี Ehrnrooth: พิธีนี้ได้ถูกยกเลิกไปแล้วเมื่อห้าร้อยปีก่อน ตามคำสั่งของ Aila ทูตจันทราขับขานคนแรก สิ่งที่น่าสังเกตคือ เนื้อหาที่ไม่สามารถอ่านได้ในเพลงสวดบทนี้เหมือนจะไม่ได้ถูกลบไปด้วยความตั้งใจ... ถ้าเป็นจริงตามบันทึก พิธีในตอนแรกจะต้องให้ผู้นำพิธีท่องคำพูดพวกนี้ด้วยวิธีที่คลุมเครือ ว่ากันว่าเพื่อไม่ให้เทพเจ้าแห่งสัตตภัยทรงพิโรธ)\nเพลงสวด II: มารดาผู้มอบชีวิต Maadteraahka\n(ทารกถือกำเนิด ถวายเกลือทะเลให้หินศักดิ์สิทธิ์ นักบวชระดับผู้ช่วยขึ้นไปจะท่อง Runo สี่ครั้ง แล้วใช้น้ำอุ่นที่เคยแช่หญ้าน้ำค้างแข็งเหมันต์มาชำระล้างทารกเกิดใหม่)\nขอท่านโปรดรับฟังคำกล่าวข้า Maadteraahka ผู้สูงส่ง มารดาแห่งทวยเทพและมนุษย์\nจาก Hyperborea ไปถึง Sal Vindagnyr ความเมตตาของท่านได้รับการยกย่อง\nท่านปกป้องสตรีผู้เยาว์วัย บรรเทาความเจ็บปวดของพวกนาง ทำให้พวกนางคลอดได้อย่างปลอดภัย\nท่านยินดีกับการขยายเผ่าพันธุ์ ท่านมอบชีวิตให้โลกใต้แสงจันทร์และดูแลธรรมชาติ\nท่านผู้เป็นมารดาแห่งสายน้ำอันยิ่งใหญ่ ท่านผู้เป็นเทพที่สร้างหัวใจให้มหาสมุทรที่คำรามกึกก้องแต่แรกเริ่ม\nสัตว์ปีก สัตว์บกและสัตว์น้ำที่อยู่ใต้แสงจันทร์ล้วนเป็นของท่าน เพราะท่านได้ให้กำเนิดพวกมัน\nท่านสลักรูปร่างของเลือดเนื้อตามความปรารถนาอันศักดิ์สิทธิ์ของท่าน ราวกับช่างปั้นที่ปั้นดินเหนียว\nด้วยเหตุนี้ ข้าขอวิงวอนให้ท่าน มอบสุขภาพ ความกล้าและสติปัญญาให้เด็กผู้เกิดใหม่นี้ด้วย\n(หมายเหตุจากผู้ประกอบพิธี Ehrnrooth: พิธีนี้ได้ถูกยกเลิกไปแล้วเมื่อห้าร้อยปีก่อน ตามคำสั่งของ Aila ทูตจันทราขับขานคนแรก โดยเปลี่ยนให้นักบวชระดับผู้ช่วยขึ้นไปท่อง \"ขอให้จันทราใหม่ส่องสว่างเส้นทางข้างหน้าของคุณ\" ให้ทารกเกิดใหม่ เพื่อขอให้ทารกไม่แปดเปื้อนมลทินในโลกใต้แสงจันทร์)\nเพลงสวด III: มารดาแห่งยมโลก Tuonetar\n(ฤดูแห่งการเก็บเกี่ยว จะแยกกันถวายของสักการะที่เหมาะสม ตามฐานะของผู้ล่วงลับในปีนั้น ๆ แล้วเผามันในเรือไม้หรือเรือทองแดงที่แกะสลักเสร็จแล้ว ของสักการะควรจัดเตรียมไว้ล่วงหน้า นักบวชระดับผู้ช่วยขึ้นไปจะนำดวงตาของของสักการะออกมา แล้วถวายแด่นายหญิงแห่งยมโลกเพียงลำพัง ผู้นำพิธีควรใช้สิ่งทอสีเข้มปิดตาทั้งสองข้าง ท่อง Runo สี่ครั้งและทำการทำนายจากเครื่องในสัตว์ เพื่อทำให้เทพเจ้าพอใจ)\nนายหญิงของผู้วายชนม์นับพันนับหมื่น ท่านผู้เป็นเทพที่ยากจะอ่อนไหวและไร้อารมณ์\nราชันแห่งยมโลกผู้เร้นกาย Tuonetar ผู้เงียบขรึมไร้คำพูดและน่ากลัว!\nท่านเกลียดชังผู้มีชีวิตที่เย่อหยิ่งจองหองเหล่านั้น มิมีผู้ใดหลีกหนีจากท่านได้\nปลายเท้าของท่านจะเหยียบย่ำทั้งบ้านเรือนที่ทำขึ้นจากฟาง และบัลลังก์ศักดิ์สิทธิ์ทองคำ\nผู้คนหวาดกลัวท่าน เพราะท่านมองเห็นทุกสิ่ง ได้ยินทุกสิ่ง และพิพากษาทุกสิ่ง\nพวกเราเคารพรักท่าน เพราะท่านยอมรับทุกสิ่ง โอบกอดทุกสิ่ง และเปิดรับทุกสิ่ง\nจุดจบของทุกชีวิตมีเพียงท่านที่ตัดสิน ไม่ว่าเว้าวอนเช่นไรก็ยากจะทำให้ท่านซาบซึ้ง\nแต่ว่า เทพผู้สูงส่งและน่าเกรงขาม พวกเรารับรู้ถึงความเมตตาและใจดีของท่าน\nเช่นเดียวกับที่ท่านได้ปลดปล่อยบรรพบุรุษของบรรพบุรุษของพวกเรา หาใช่ทำให้ความทุกข์ทรมานของพวกเขาต้องดำเนินต่อไป\nผู้ปกครองแห่งความตายผู้ล่วงรู้โชคชะตาของสรรพชีวิตทั้งมวลในโลกใต้แสงจันทร์ ขอท่านโปรดรับของถวายจากพวกเราด้วย\nทายาทแห่งสุดเขตแดนเหนือขอวิงวอนต่อท่าน สายเลือดแห่งทองคำได้กลับคืนสู่อ้อมกอดของท่านแล้ว\nขอให้ท่านพาพวกเขาข้ามผ่านแม่น้ำยมโลกอันมืดมิด แล้วหลับใหลในแดนฝันอันไร้ฝันชั่วนิรันดร์\n(หมายเหตุจากผู้ประกอบพิธี Ehrnrooth: พิธีนี้ได้ถูกยกเลิกไปแล้วเมื่อห้าร้อยปีก่อน ตามคำสั่งของ Aila ทูตจันทราขับขานคนแรก ไม่ว่าจะตัวตนหรือฐานะใด เมื่อผู้ติดตามแห่งจันทราน้ำค้างแข็งจากไป ก็ควรให้นักบวชระดับผู้ช่วยขึ้นไปท่อง \"ขอให้จันทราใหม่นำคุณไปยังอีกฟากฝั่งอันแสนสงบ\" และจัดงานศพที่เรียบง่าย)\nเพลงสวด IV: มารดาแห่งกาลเวลา Laimelea\n(วันเหมายัน เผาสิ่งทอที่บันทึกเหตุการณ์สำคัญทั้งหมดในปีนั้น ๆ แล้วนำเถ้าถ่านใส่ไว้ในถ้วยเงินที่มีน้ำบริสุทธิ์ ผู้นำพิธีจะท่อง Runo สี่ครั้ง แล้วในยามที่ลมพัดมา ก็จะใช้น้ำบริสุทธิ์ในถ้วยเงินที่ได้รับพรมารดน้ำรวงข้าวแห่งป่าเขียวขจี เพื่อทำให้เทพเจ้าพอใจ)\nมารดาแห่งกาลเวลาผู้บริสุทธิ์นิรันดร์ เจ้านายผู้ไม่เคยถือกำเนิดและไม่เคยจากไป\nท่านทั้งสร้างและทำลายทุกสิ่ง ท่านทั้งจดจำและทำให้ทุกสิ่งถูกลืมเลือน\nท่านผู้เป็นเทพที่ในยามได้รับชีวิตก็ได้มอบชีวิตให้ตัวเอง ท่านผู้เป็นมารดาสูงสุด\nท่านคือการหยุดนิ่งเพียงหนึ่งเดียวในกระแสไหลริน ท่านคือคนนอกเพียงหนึ่งเดียวในสวนของทวยเทพ\nขอให้ท่านคุ้มครองสี่ดวงจันทร์ที่ถูกจองจำ... ขอให้ท่านคุ้มครองสี่ดวงจันทร์ที่ถูกจองจำ\nท่านคือคนนอกเพียงหนึ่งเดียวในสวนของทวยเทพ ท่านคือกระแสเพียงหนึ่งเดียวในความนิ่งงัน\nท่านผู้เป็นมารดาสูงสุด ท่านผู้เป็นเทพที่ในยามที่มอบชีวิตให้ตัวเองก็ได้รับชีวิตเช่นกัน\nท่านทั้งทำให้ทุกสิ่งถูกลืมเลือนและจดจำทุกสิ่ง ท่านทั้งทำลายและสร้างทุกสิ่ง\nเจ้านายผู้ไม่เคยจากไปและไม่เคยถือกำเนิด มารดาแห่งกาลเวลาผู้บริสุทธิ์นิรันดร์\n(หมายเหตุจากผู้ประกอบพิธี Ehrnrooth: เพลงสวดนี้ความหมายไม่แน่ชัด พิธีที่บันทึกไว้ก็ขัดแย้งกับข้อเท็จจริงทางประวัติศาสตร์... รวงข้าวแห่งป่าเขียวขจีเป็นต้นไม้ศักดิ์สิทธิ์ที่ถือกำเนิดขึ้นพร้อมเทพธิดาแห่งจันทราเมื่อห้าร้อยปีก่อน ในพิธีก่อนช่วงเวลานั้น ไม่ว่ายังไงก็ไม่ควรมีคำพูดนี้ปรากฏ ในเอกสารที่มีอยู่และยืนยันได้ในปัจจุบันนี้ ก็ไม่มีบันทึกเกี่ยวกับเนื้อหาของพิธีนี้ สันนิษฐานว่าเกิดข้อผิดพลาดระหว่างการคัดลอก แต่เมื่อพิจารณาถึงความซื่อตรงในการบันทึก เนื้อหาของข้อความจึงยังไม่แก้ไข)\nเพลงสวด V\n(ขาดหายไป)"
          }
        ]
      },
      {
        "title": "เพลงสวดแห่งสุดเขตแดนเหนือ (II)",
        "desc": [
          {
            "type": "RichText",
            "text": "เพลงสวด VI: ช่างตีเหล็กแห่งต้นกำเนิด Takoja Ianikuinen\nท่าน ช่างหลอมกระดูกปฐพีและจันทราทั้งสาม บิดาแห่งต้นกำเนิดผู้ยิ่งใหญ่\nท่านผลักบัลลังก์อันเสียสมดุลนั้นให้ตั้งตรงด้วยความพิโรธ เพื่อให้หญิงงามผู้นั้นต้องยอมสยบ\nวันแรกท่านหลอมคันธนูทองอันระยิบระยับดุจแสงจันทร์ขึ้นมา เพื่อยิงศัตรูคู่แค้นของท่าน\nในตอนที่ท่านออกล่า คันธนูนั้นก็ถูกโจรขโมยไป กลายเป็นของศัตรูคู่แค้นของท่าน\nวันที่สองท่านหลอมราชรถอันระยิบระยับดุจแสงจันทร์ขึ้นมา เพื่อปกป้องบ้านของท่าน\nในตอนที่ท่านออกล่า รถนั่นก็ถูกโจรขโมยไป กลายเป็นของศัตรูคู่แค้นของท่าน\nวันที่สามท่านหลอมกระสวยอันระยิบระยับดุจแสงจันทร์ เพื่อขอเทพธิดาแห่งดวงดาวแต่งงาน\nแต่สุดท้ายเพราะความประมาทจึงหล่นลงไปในบึงโคลนที่เต็มไปด้วยหมอก เตาหลอมที่สว่างไสวจึงดับลง\nท่านผู้เป็นราชันผู้ยิ่งใหญ่ที่เอ่ยถึงได้แต่ก็ไม่อาจเอ่ยถึง ช่างตีเหล็กผู้กระหายเลือดและชอบเข่นฆ่า\nท่านหลงใหลในความตายอันไม่เป็นธรรมของผู้บริสุทธิ์ และการทำลายล้างจากสงคราม ราชันแห่งความโชคร้ายและความชั่วร้าย!\nท่านผู้เป็นคนงานผู้เป็นอมตะที่ทั้งน่ากลัวและทรงพลัง ผู้ปกครองสองบุคลิก\nท่านแข็งแรง กำยำและสง่าผ่าเผยเฉกเช่นทวยเทพ แม้แต่ดวงดาวก็ยังเลื่อมใสท่าน\nขอให้ท่านโปรดระงับโทสะที่ทำให้กระดูกปฐพีสั่นคลอน ราชาผู้ไม่อาจทำลายได้\nขอให้ท่านบรรเทาความเจ็บปวดที่อยู่ในใจข้า แล้วยุติภัยพิบัติอันมืดมน\n(หมายเหตุจากผู้ประกอบพิธี Ehrnrooth: นี่เป็นเวอร์ชันเก่าของเพลงสวดที่ใช้เพื่อทำให้ภัยพิบัติทางธรรมชาติสงบลง ตามบันทึก เพลงสวดนี้เหมือนจะยังมีเวอร์ชันที่เปลี่ยนสี่ประโยคสุดท้าย เพื่อเรียกภัยพิบัติทางธรรมชาติด้วย แต่เวอร์ชันนั้นก็หายสาบสูญไปแล้วตั้งแต่ก่อนเทพธิดาแห่งจันทราจะถือกำเนิด โดยไม่ทราบสาเหตุ Aila ทูตจันทราขับขานคนแรกได้แก้ไขและย่อเนื้อหาของเพลงสวดไปเยอะมาก เวลาสวดควรใช้ข้อความดังต่อไปนี้เป็นหลัก:\nจันทราน้ำค้างแข็งอันขาวผ่องเอ๋ย ในนามทายาทแห่งสุดเขตแดนเหนือ ขอให้ท่านระงับโทสะที่ทำให้แผ่นดินสั่นคลอน\nขอให้แสงสว่างอันอ่อนโยนของท่าน บรรเทาความเจ็บปวดที่อยู่ในใจของผู้คน และยุติภัยพิบัติอันมืดมนนั้น)\n...\nเพลงสวด XI: เทพธิดาแห่งดาวประกายพรึกและนักบุญแห่งสุดเขตแดนเหนือ Koitar และ Seutervoinen\nข้าขอเรียกชายาแห่ง Koitar ผู้สูงส่ง ธิดาคนแรกที่งดงามที่สุดของเทพผู้สร้าง\nหญิงสาวผู้ใจกว้างเอ๋ย ท่านผู้เป็นดาวประกายพรึกอันสว่างไสว ทายาทแห่งสุดเขตแดนเหนือจะมีเสียงพิณสรรเสริญความยิ่งใหญ่ของท่านตลอดไป\nลมหนาวยามค่ำคืนน้ำค้างแข็ง ไม่อาจดับเปลวเพลิงสีเงินในอกของพวกเรา ค่ำคืนอันชั่วร้ายก็ไม่อาจทำให้จิตใจของพวกเราแปดเปื้อน\nสักวันนึง พวกเราจะกลับบ้าน ข้ามผ่านสุสานอันรกร้าง แล้วหวนคืนสู่เบื้องหน้าเมืองทองคำนั้นอีกครั้ง\nข้าขอเรียกท่าน Koitar แห่งความสุขที่แท้จริง ขอให้ท่านคุ้มครองการรบของพวกเรา ดั่งเช่นที่เอาชนะดินแดนทั้งหลาย\nขอท่านทำให้พื้นดินสั่นสะเทือน ทำให้เมืองสั่นคลอน ทำให้ศัตรูคู่แค้นของสุดเขตแดนเหนือ หายไปราวหยาดน้ำค้างในโลกใต้จันทราน้ำค้างแข็ง\n(หมายเหตุจากผู้ประกอบพิธี Ehrnrooth: เพลงสวดนี้เป็นเวอร์ชันเก่า Aila ทูตจันทราขับขานคนแรกได้แก้ไขและย่อเนื้อหาของเพลงสวดไปเยอะมาก เวลาสวดควรใช้ข้อความดังต่อไปนี้เป็นหลัก:\nลมน้ำแข็งแห่งธุลีหิมะไม่อาจดับเปลวเพลิงสีเงินในอกของพวกเรา ค่ำคืนอันชั่วร้ายก็ไม่อาจทำให้จิตใจของพวกเราแปดเปื้อน\nจันทราน้ำค้างแข็งอันขาวผ่องเอ๋ย ขอท่านคุ้มครองทายาทแห่งสุดเขตแดนเหนือ ทำให้ภัยพิบัติอันมืดมิดในค่ำคืนอันหนาวเหน็บหายไปราวหยาดน้ำค้าง)\n...\nเพลงสวด XVI: ผู้มาเยือนแปลกหน้าในเหมันต์ฤดู Saarelainen\nโอ้! อย่าให้ความเจ็บปวดจากความตายที่ท่านได้รับเข้ามาสู่ร่างกายของข้า สหายแห่งน้ำค้างและเหมันต์ฤดู\nท่านผู้เป็นชายหนุ่มรูปงามผู้ร่าเริงและมีน้ำใจ เกิดและเติบโตในตระกูลชั้นสูง บุตรชายผู้อ่อนโยนและกล้าหาญ\nท่านขี่ม้าเร็วท่ามกลางดวงดาว ข้ามผ่านเกาะร้าง Hiisi และ Pohjola อันมืดมนที่เต็มไปด้วยหมอก\nท่านจะไปขอบุตรสาวของ Pakkaisukko แต่งงาน ท่านจะไปเยี่ยมเยียนบ้านของสาวงามหาใดเปรียบผู้นั้น\nPakkaisukko ผู้แก่ชรา ผู้รับใช้ที่ถูกสร้างขึ้นโดยบรรพบุรุษของพวกเรานั้น คงจะตอบแบบนี้\nขอแค่ท่านเปิดประตูของ Pohjola ให้เขา เขาจะยอมให้เจ้าสาวผู้เยาว์วัยแต่งงานออกไป\nชายหนุ่มรูปงามผู้ร่าเริงและมีน้ำใจเช่นท่าน ท่านรู้ถึงกลอุบายอันชั่วร้าย แต่กลับเต็มใจจะออกเดินทาง\nไม่เช่นนั้น Pakkaisukko ผู้แก่ชรา ก็จะให้บุตรสาวที่หลอกง่ายของเขามารับโทษแทน\nเจ้าแห่งสัตตภัยได้หั่นท่านเป็นเจ็ดส่วน ใน Pohjola อันมืดมนที่เต็มไปด้วยหมอก\nบุตรสาวของ Pakkaisukko เอ๋ย นับจากนี้ สาวน้อยผู้บริสุทธิ์และเยาว์วัยนั้น จะไม่ออกเรือนอีกต่อไป\nข้าขอเรียกขานนามอันไม่อาจเอ่ยถึงของท่าน ผู้กล้าหลงทางที่รักษาความเจ็บปวดและความโชคร้ายของโลกนี้\nขอให้ความเมตตาของท่านทำให้พายุในค่ำคืนอันหนาวเหน็บสงบลง มอบความอบอุ่นให้นกน้อยที่ขดตัวอยู่บนดินเยือกแข็ง\n(หมายเหตุจากผู้ประกอบพิธี Ehrnrooth: เพลงสวดนี้เป็นเวอร์ชันเก่าของเพลงสวดที่ใช้รักษาและขจัดโรคภัยไข้เจ็บ Aila ทูตจันทราขับขานคนแรกได้แก้ไขและย่อเนื้อหาของเพลงสวดไปเยอะมาก เวลาสวดควรใช้ข้อความดังต่อไปนี้เป็นหลัก:\nเด็กผู้หลงทางเอ๋ย ในนามของทายาทแห่งสุดเขตแดนเหนือ ข้าวิงวอนขอพรจากแสงสว่าง\nขอให้ความเมตตาของจันทราน้ำค้างแข็ง ทำให้พายุในค่ำคืนอันหนาวเหน็บสงบลง มอบความอบอุ่นให้นกน้อยที่ขดตัวอยู่บนดินเยือกแข็ง)"
          }
        ]
      },
      {
        "title": "เพลงสวดแห่งสุดเขตแดนเหนือ (III)",
        "desc": [
          {
            "type": "RichText",
            "text": "เพลงสวด XXI: เทพธิดาแห่งจันทราน้ำค้างแข็ง Huurrekuutar\nHuurrekuutar เอ๋ย มารดาแห่งแสงเรืองรองศักดิ์สิทธิ์ ขอท่านโปรดรับฟังคำอธิษฐานของข้า แล้วมองลงมาจากสวรรค์\nขอให้น้ำตาอันเงียบสงบของท่านกรีดผ่านค่ำคืนอันหนาวเหน็บ จุดคบเพลิงสีเงินที่ไม่มีวันมอดดับ แล้วมอบแสงสว่างนำทางผู้คนในสุดเขตแดนเหนือ\nHuurrekuutar เอ๋ย มารดาแห่งกระสวยเงินโบกสะบัด ขอท่านโปรดรับฟังคำอธิษฐานของข้า แล้วใช้ผ้าแพรบางประดับเต็มท้องนภา\nขอให้วิญญาณที่หลงทางเดินไปตามด้ายเงินที่ท่านถักทอออกมา และหลีกหนีจากมลทินในยมโลก ไม่ให้หลงทางในค่ำคืนอันหนาวเหน็บ\nHuurrekuutar เอ๋ย ไม่ว่าท่านจะนำทางพวกเราไปที่ใด พวกเราก็จะทำตามความปรารถนาของท่าน\nพวกเรายอมให้ค่ำคืนอันหนาวเหน็บแห่งเงามรณาบดบังดวงตา แต่จะไม่ยอมกว่าขับร้องบทเพลงให้แสงสว่างอันจอมปลอมอยู่ในความอัปยศ\n(หมายเหตุจากผู้ประกอบพิธี Ehrnrooth: นี่เป็นเวอร์ชันเก่าของเพลงสวดนี้ เนื้อหายังไม่แก้ไข ตอนแรกก็สั้นแบบนี้อยู่แล้ว เพราะมีเพียงเรื่องของเทพเจ้าผู้คุ้มครองบรรพบุรุษของพวกเราที่ไม่อาจกล่าวถึงมากเกินไปได้ มีเพียงต้นกำเนิด อดีตและอนาคตของจันทราทั้งหลายที่ไม่อาจบอกเล่าในบทเพลงได้ Aila ทูตจันทราขับขานคนแรกได้แก้ไขและย่อเนื้อหาเพลงสวดนี้ไปอีกขั้น เวลาสวดควรใช้ข้อความดังต่อไปนี้เป็นหลัก:\nจันทราน้ำค้างแข็งอันขาวผ่องเอ๋ย ในนามของทายาทแห่งสุดเขตแดนเหนือ ข้าวิงวอนให้ท่านมองลงมาจากฟากฟ้าเบื้องบน\nขอให้น้ำตาอันเงียบสงบของท่านกรีดผ่านค่ำคืนอันหนาวเหน็บ มอบแสงสว่างนำทางให้แก่พวกเราที่ถูกทอดทิ้งและลืมเลือน)\nเพลงสวด XXII: เทพธิดาแห่งจันทรา Kuutar\nจันทราใหม่อันบริสุทธิ์ไร้มลทินเอ๋ย ในนามของเทวทูตแห่งจันทราน้ำค้างแข็ง ข้าวิงวอนขอพรและความเมตตาจากท่าน\nขอให้ท่านชำระล้างบาปของพวกเรา ชะล้างความเจ็บปวดและน้ำตานับพัน ให้ผู้ซึ่งไร้วาสนาจะได้เห็นสรวงสวรรค์"
          }
        ]
      }
    ]
  }
}