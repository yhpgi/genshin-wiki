{
  "epId": 7512,
  "name": "Coquitao ไร้หัว",
  "desc": "<p>ม้วนหนังสือที่มาจากจ้าวแห่งลมราตรี เรื่องราวที่บอกเล่าไว้ภายในนั้น กล่าวกันว่าเก่าแก่ยิ่งกว่าการถือกำเนิดของจ้าวแห่งลมราตรีเสียอีก แต่ความถูกต้องของข้อมูลนั้นก็ยากที่จะพิสูจน์ได้</p>",
  "iconUrl": "https://act-webstatic.hoyoverse.com/event-static-hoyowiki-admin/2025/03/17/e0a36dcfeb895f8e7ff5761e616b09ce_2453531099941069813.png",
  "menuId": 12,
  "menuName": "หนังสือ",
  "version": 1746619325,
  "components": {
    "body": [
      {
        "title": "Coquitao ไร้หัว (I)",
        "desc": [
          {
            "type": "RichText",
            "text": "ช่างถักทอของเผ่าจ้าวแห่งลมราตรีรู้จักแม่น้ำทุกสายในอาณาจักรราตรีเป็นอย่างดี พวกเขารู้ว่าเรื่องราวและบทกวีมีต้นกำเนิดมาจากแม่น้ำสีดำของ Mictlan นกนักล่าที่บินในยามราตรีเป็นข้ารับใช้ของผู้ที่ใบหน้าแตกสลาย เธอคาบไหมสีเงินสามเส้นที่ถักทอจากแสงจันทร์จากมือของเจ้านาย บินฝ่าม่านหมอกแห่งราตรี และมายังดินแดนแห่งเปลวไฟวิญญาณ เหล่าช่างถักทอตาบอดนำเส้นใยเหล่านี้มาถักเป็นพรมหลากสีสัน ซึ่งพรมเหล่านี้แขวนอยู่ตามบ้านเรือน วิหาร และสนามรบของผู้คน เรื่องราวและตำนานจึงเป็นที่รู้จักกันดี และพรมที่ถักทอทอดยาวไปอย่างไม่หยุดยั้งนี้ ก็ได้กลายเป็นประวัติศาสตร์\nแต่ก็อย่างที่ Ropal นักปราชญ์พเนจร \"บุตรแห่งท้องทะเล\" ผู้ถูกขับไล่ออกจากเผ่าทั้งหมดกล่าวไว้ว่า: \"ฉันยอมรับความโกลาหล แต่ไม่รู้ว่าความโกลาหลยอมรับฉันหรือไม่\" เรื่องราวโบราณและปริศนาลึกลับมักจะซ่อนความลับอันตรายเอาไว้ ดังนั้นเจ้าแห่งราตรีจึงทำให้ช่างถักทอเรื่องราวทั้งหมดตาบอด ทำให้พวกเขาจดจ่ออยู่กับเรื่องราวและไม่สามารถมองเห็นปัจจุบันได้ ทำให้พวกเขาสัมผัสได้ถึงแสงจันทร์ที่เย็นเยียบราวกับเข็ม แต่กลับมองไม่เห็นการตายของดวงจันทร์ทั้งสามดวง ด้วยเหตุนี้ ภาพของเจ้าแห่งปริศนาและนิทานผู้ยิ่งใหญ่ จึงเป็นรูปควันที่ยากจะเข้าถึง และไม่อาจบรรยายได้ตลอดกาล\nเรื่องราวที่ถักทอขึ้นด้วยฝีมือเหล่าช่างถักต่อจากนี้ เป็นเสียงกระซิบของเจ้าแห่งราตรีที่ใบหน้าแตกสลาย ตำนานเล่าว่าในบรรดาบรรพบุรุษของจ้าวแห่งลมราตรี มีนักรบคนหนึ่งที่ชื่อว่า Coquitao บ้านเกิดของวิญญาณของเขาคือ ดินแดนแห่งเที่ยงคืนอันห่างไกลใต้ดวงอาทิตย์อันเย็นเฉียบ ในมือเขาถือคทาหินที่ชื่อว่า \"Makana\" เดินท่องไปตามแผ่นดินตามพันธสัญญาที่เขาได้ให้ไว้กับเหล่าทวยเทพที่ตายไปแล้ว และผ่านพ้นสงครามและความวุ่นวายมาได้ ว่ากันว่าในคืนหนึ่งที่พายุโหมกระหน่ำ เขาได้ทำสัญญากับเทพแห่งคิมหันต์โดยไม่ได้มีลายลักษณ์อักษร นับแต่นั้นมา เขาก็ได้จำนองชะตาชีวิตของตนไว้กับฝาแฝด Kame จากดินแดนแห่งโรคระบาด\nเทพแห่งคิมหันต์สั่งให้ Coquitao ลงโทษผู้ที่หลงผิดและหลงลืมความตายเหล่านั้น โดยนำควันเย็นยะเยือก และความฝันจากฟากฟ้ามาแจกจ่ายให้กับผู้คน ดังนั้น Coquitao จึงใช้ \"Makana\" ประทานความตายที่ไม่อาจหวนคืน พร้อมทั้งรับดวงวิญญาณที่ไร้เจ้าของกลับมาสู่แม่น้ำสีดำของ Mictlan เพื่อให้พวกเขากลับคืนสู่ความฝันของเจ้าแห่งราตรีอีกครั้ง\nนิ้วมือของ Coquitao มักจะจับ \"Makana\" ไว้ตลอด และเดินอยู่ท่ามกลางแอ่งเลือดที่สูงท่วมเข่า หลังจากการต่อสู้และการสังหารทั้งวันทั้งคืนนับไม่ถ้วน ในที่สุดความคิดบ้าคลั่งที่ฉีกทึ้งท้องฟ้าพราวดาวก็สงบลง เพื่อนของเขาตามหลังเขามา หนึ่งในนั้นมีคนที่ชื่อว่า Nagual เขาเป็นผู้กลายร่างที่เจ้าเล่ห์มากแผนการ ซึ่งมาจากประเทศที่ถูกแผดเผาอันไกลโพ้นแห่งหนึ่ง โดยที่นั่นยังคงลุกไหม้ไม่หยุดตราบจนถึงทุกวันนี้\nเมื่อคนคลั่งคนสุดท้ายถูก Coquitao และเพื่อนของเขาลงโทษ แม่น้ำเลือดก็ได้สร้างความพึงพอใจให้กับเจ้าของกระโปรงหยกเขียวที่อยู่เหนือเมฆฝนฟ้าคะนองได้ในที่สุด เหล่าทวยเทพจึงส่งฝนตามฤดูกาลลงมา เพื่อชะล้างแม่น้ำให้ใสสะอาด ทว่าเทพแห่งคิมหันต์กลับไม่ยอมมอบวิญญาณของผู้กล้าคืนมาให้ จึงสั่งให้ฝาแฝด Kame จอมลวงโลก ลอบสั่งการให้ Nagual ผู้ต่ำช้า ใช้ดาบหินออบซิเดียนตัดศีรษะของ Coquitao เสีย\nด้วยเหตุนี้ ทำให้ Coquitao ที่สูญเสียหัวไปไม่สามารถทำตามสัญญาของเทพแห่งคิมหันต์ได้ จึงได้แต่เดินเร่ร่อนไปตามดาวแห่งความชั่วร้ายอย่างมืดบอด"
          }
        ]
      },
      {
        "title": "Coquitao ไร้หัว (II)",
        "desc": [
          {
            "type": "RichText",
            "text": "เมื่อเห็นว่านักรบที่เธอเลือกต้องเผชิญชะตากรรมที่เลวร้ายและน่าเศร้าโศกเช่นนี้ เจ้าแห่งดวงดาวบนฟากฟ้าจึงเศร้าโศกและโกรธแค้น ด้วยเหตุนี้เธอจึงสั่งให้ Tzitzimitl ของเธอลงไปยังโลก และชี้แนะหนทางแก้แค้นให้กับ Coquitao ที่สูญเสียศีรษะไป ในยุคสมัยอันยาวนานและมืดมิดนี้ ผู้คนยังคงเห็นร่างที่ไร้ศีรษะของ Coquitao เดินอยู่ท่ามกลางแสงจันทร์ โดยถือไม้เท้าหินที่ชื่อว่า \"Makana\" ไว้แน่น บางคนบอกว่าเขาแปลงร่างเป็นวิญญาณเสือดาวสีดำ โลดแล่นอยู่ในป่าและทุ่งหญ้าอย่างเงียบเชียบ นำพาฝันร้ายและแรงบันดาลใจมาให้แก่นักบวชที่อยู่ในฌาน\nหลังจากนั้น ไม่รู้ว่าเขาเร่ร่อนอยู่ในค่ำคืนอันยาวนานมานานแค่ไหน และไม่รู้ว่าเปลี่ยนรูปลักษณ์ไปแล้วมากน้อยเพียงใด Coquitao เดินทางไปทั่วแผ่นดินที่เลือดเจิ่งนอง ผ่านแท่นบูชาที่ครั้งหนึ่งเคยทำให้ประมุขสวรรค์พึงพอใจ และในที่สุดก็พบกับ Nagual ผู้ทรยศที่มอบของขวัญนี้ให้เขาในดินแดนที่ไหม้เกรียม เวลานี้เขากำลังพักผ่อนอยู่ที่โอเอซิส ดื่มเลือดของงูพิษและน้ำหลอนประสาทของ Mexicali\nดังนั้น Coquitao ไร้หัวจึงยก \"Makana\" ขึ้นมาทุบหัวของผู้ทรยศครั้งแล้วครั้งเล่า ดั่งคำพยากรณ์ลวงของ Mexicali จนแหลกเละ และแล้ว Coquitao ไร้หัวก็ได้ใช้ \"Makana\" ส่ง Nagual กลับไปสู่บ้านเก่าที่ไหม้เกรียมของเขา...\nแม้จะแก้แค้นสำเร็จ แต่วิญญาณของ Coquitao ก็ได้หลอมรวมเป็นหนึ่งเดียวกับสิ่งมีชีวิตบนแผ่นดินไปแล้ว และไม่อาจกลับคืนสู่สภาพเดิมได้อีก ในร่างที่ไม่มีหัวนี้ จึงเหลือเพียงเพลิงพิโรธที่ลุกโชนตลอดกาล เช่นเดียวกับดวงอาทิตย์ที่เย็นยะเยือกบนท้องฟ้ายามราตรีในบ้านเกิดของผู้กล้า\nเนิ่นนานหลังจากนั้น จนกระทั่งเทพแห่งคิมหันต์ ฝาแฝดจอมเจ้าเล่ห์ และเจ้าของกระโปรงหยกเขียวตายจากไปหมดแล้ว จนกระทั่งปีศาจที่แปลงร่างมาจากดวงดาวเริ่มส่องแสงแห่งความโรยรา เหล่าช่างถักทอกล่าวว่า ความโกรธของ Coquitao ยังคงไม่จางหาย ร่างที่ไร้หัวของเขายังคงร่อนเร่ไปตามที่ราบสีเงินในยามค่ำคืน เตร็ดเตร่ไปตามป่าลึกที่เต็มไปด้วยเงามืด ว่ากันว่าในช่วงยุคแห่งสงครามบนโลก มีผู้กล้าหลายคนที่ได้สืบทอด \"Makana\" ของเขา ซึ่งหนึ่งในนั้นคือจอมเผด็จการ Och-Kan ในตำนาน แต่ในที่สุดเขาก็ได้พบจุดจบของตัวเองท่ามกลางเพลิงโทสะนั้น... แต่นั่นก็เป็นอีกเรื่องหนึ่งแล้ว"
          }
        ]
      }
    ],
    "baseInfo": [
      {
        "key": "ชื่อ",
        "value": [
          {
            "type": "RichText",
            "text": "Coquitao ไร้หัว"
          }
        ]
      }
    ]
  }
}