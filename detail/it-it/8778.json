{
  "epId": 8778,
  "name": "Le leggende di Reed Miller, il Ladro eccezionale",
  "iconUrl": "https://act-webstatic.hoyoverse.com/event-static-hoyowiki-admin/2025/09/01/03a8b4d8dffddbcfa26acf7e7aaba6ab_4182482964320066280.png",
  "menuId": 12,
  "menuName": "Libri",
  "version": 0,
  "components": {
    "body": [
      {
        "title": "Le leggende di Reed Miller, il Ladro eccezionale (I)",
        "desc": [
          {
            "type": "RichText",
            "text": "La tua Serie del Mistero tascabile! Il Maestro ladro Reed Miller e il Mulino Sampo (edizione deluxe trimestrale)\n(Ogni uscita di questa serie economica e coinvolgente, molto popolare a Nasha, costa solo 10 Mora. Presumibilmente parla del furto dal palazzo del governatore della reliquia della Luna gelata, il Mulino Sampo, da parte del Maestro ladro Reed. Tuttavia, nell'apparente tentativo di aumentare il numero di lettori, il racconto si concentra sulle tante giovani donne che fanno a gara per conquistare l'amore di Miller.)\n...\nCapitolo IV\nEcco che fa la sua comparsa Cutrettola, una bellezza pericolosa come un falco a caccia! Si avvicina al Maestro ladro Reed Miller al chiaro di luna... Ma a che scopo?\nAbbandonare le tue adorabili compagne per venire ad ammirare il panorama notturno? Che furbetto che sei, mio caro.\nLa sua voce è suadente come la seta più pregiata di Liyue, ma sotto la superficie nasconde una sottile crudeltà, tagliente come le spine di una rosa di Sumeru. Reed Miller non si volta, poiché la conosce fin troppo bene.\nUna figura aggraziata atterra accanto a lui con l'eleganza di un gatto. Si tratta di una giovane donna sui vent'anni, con i capelli lunghi di un viola scuro che le cadono sulle spalle. Indossa un elegante abito da sera argentato, che aderisce alle sue curve come un chiaro di luna fuso. Tuttavia, non può nascondere lo scherno che si cela nei suoi occhi ambrati.\nÈ Cutrettola, detta anche \"A\", conosciuta da pochi privilegiati, tra cui Miller. È l'unica femme fatale di Nod-Krai, le cui abilità e infamia sono pari soltanto a quelle dei ladri più leggendari. Qualsiasi tesoro su cui metta gli occhi è praticamente già suo. Ma, una volta superato il brivido della conquista, si disfa di quell'oggetto tanto agognato gettandolo ai poveri per le strade o nel mare. Innumerevoli uomini si sono contesi le sue grazie, ma lei si diletta giocando con i loro sentimenti, senza mai contraccambiare il loro amore.\nL'unico tesoro che Cutrettola non è mai riuscita a rubare è il cuore del Maestro ladro Reed Miller. Quell'impresa impossibile genera in lei una vera e propria ossessione per quell'uomo bello e misterioso, e ha provato ogni genere di trucco o stratagemma per conquistarne il cuore.\nSento l'odore di un profumo costoso e di un'ambizione da quattro soldi, Cutrettola.\nCon un sorriso sulle labbra, Cutrettola si siede accanto al ladro, per poi avvicinarglisi impercettibilmente.\nEra un regalo da un altro uomo. Sei geloso?, gli dice, quindi fa scivolare la mano, avvolta in un guanto di seta, lungo il braccio di lui e aggiunge: \"Ma quello che sto fiutando io, Reed, è un eccesso di sicurezza. Il tuo obiettivo è il Mulino Sampo, ne sono certa. Ma non è un tantino... ovvio da parte tua?\"\nHai ragione. Voglio il Mulino che è stato rubato agli Eredi della Luna gelata, insieme a tutti gli altri tesori accumulati dal governatore. Quando Miller incrocia finalmente lo sguardo di Cutrettola, un brivido la pervade lungo il corpo e non può fare a meno di arrossire. Cerca di contenersi e con un sorriso disinvolto ribatte: \"Stasera questo è il mio palcoscenico. Faresti meglio a trovarne uno tutto tuo\".\nChe assurdità. Avvicinandosi, le sue labbra sono a un soffio da quelle di lui. \"Il palcoscenico è grande abbastanza per accogliere entrambi. I riflettori, invece... sono puntati soltanto su uno di noi. Metterò le mani sul Mulino prima di te, caro mio. E, se mi compiacerai... forse potrò persino lasciartelo ammirare da lontano\".\nDing!\nNon appena finisce di pronunciare quelle parole, Cutrettola estrae un pugnale affilato e dall'aspetto sinistro con una velocità fulminante. Trae piacere dal vano pericolo dell'attacco, sapendo benissimo che Miller lo bloccherà. E infatti, Miller solleva il braccio e respinge il pugnale con il guanto. L'intenso tintinnio metallico dura solo pochi secondi.\nImpulsiva come sempre, Cutrettola. Un giorno di questi ti si ritorcerà contro.\nAh! L'impulsività è un lusso che solo una donna bellissima può permettersi, non lo sai? Se non ti piace, tesoro, vieni a darmi una lezione.\nCome una brezza illuminata dalla luna, indietreggia di due passi e gli manda un bacio giocoso. Poi, si dilegua nell'oscurità sotto la torre. L'unica cosa che lascia dietro di sé è il fantasma del suo costoso profumo, che aleggia nell'aria fredda della notte.\n(La sezione centrale del volume è stata strappata, forse per uno scopo diverso dalla lettura...)\nCapitolo XVII\nMentre il governatore sta ancora imprecando per il recente furto del Mulino Sampo, irrompono improvvisamente gli investigatori di Snezhnaya e lo ammanettano! Ma cosa...?\nAh! Eccellenza, dev'essere così furioso che dev'essersi dimenticato chi sia Reed Miller. È un ladro spregevole, sì, ma non è anche un mago del travestimento in grado di trasformarsi in un uomo, una donna o un bambino con le sue abilità straordinarie?\nR-Razza di... È impossibile! È un'assurdità... Se ti fossi fatto passare per Leonov, gli Oprichniki avrebbero...\nL'uomo che si è presentato come l'investigatore Leonov ridacchia, facendo due giri attorno al governatore legato, deridendo chiaramente la sua pomposa \"deduzione\".\nGli Oprichniki? Intende quelli che l'hanno legata e hanno sigillato il palazzo? Sono i miei uomini. Gli ho chiesto di fingersi Oprichniki, e i suoi uomini ci sono cascati senza batter ciglio. Sorpreso, governatore? Ha dimenticato che i soldati di Snezhnaya seguono ciecamente gli ordini, che essi provengano da un vero superiore o da un impostore intelligente? Mentre parliamo, il tesoro degli Eredi della Luna gelata è stato restituito alla sacra fanciulla. A meno che non voglia sfidare la volontà dello Tsar e rischiare un conflitto aperto con gli Eredi della Luna gelata, recuperare il Mulino Sampo non è più un'opzione per lei.\nTu... dannato imbroglione!!! Maledetto ladro!!! Avrei potuto tollerare il tuo furto del Mulino, ma perché stai saccheggiando anche la mia collezione personale?!\nHa importanza? I tesori che definisce suoi, le terre che rivendica come sue, non sono forse stati rubati ai poveri che vivono qui? L'atteggiamento dell'uomo rimane impassibile, in netto contrasto con l'agitazione sul volto purpureo del governatore. \"Non vedo alcuna differenza tra un bandito che deruba il popolo e un governatore che lo opprime. Difendiamo la nostra libertà nell'unico modo in cui possiamo, perché nessun altro combatterà per ottenerla. Ma non preoccuparti, non ho intenzione di tenermi nulla. Ogni tesoro tornerà al suo legittimo proprietario\".\nDall'altra parte della stanza Cutrettola, nei panni di una detective, emette un lieve sospiro impercettibile al governatore.\nOh, cielo, quest'uomo è davvero disperato. Afferma di non volersi impadronire di alcun tesoro, quando invece tiene in mano l'oggetto più prezioso della Luna gelata...\nLe parole di Cutrettola sbalordiscono Donnola Ombra, che distoglie per un attimo la sua attenzione dal proprio padre adottivo, legato al centro della stanza.\nQ-Quando? Il signor Reed Miller doveva dare il Mulino Sampo a quella sacra fanciulla. Non può averlo scambiato con un falso mentre non stavamo guardando, giusto...?\nAh, l'hai capito, vero? È proprio così che vi ha ingannato. La donna sospira in maniera teatrale. \"Ciò che ha rubato è il cuore della figlia della Luna gelata\"."
          }
        ]
      },
      {
        "title": "Le leggende di Reed Miller, il Ladro eccezionale (II)",
        "desc": [
          {
            "type": "RichText",
            "text": "Chi ha conquistato così rapidamente il cuore di una ragazza che non credeva nell'amore?\n(Questo è un romanzo popolare di Nod-Krai che racconta la storia d'amore tra il Maestro ladro Reed Miller e la figlia del governatore Leonita Prokhorovna Trubetskaya, fin dal loro primo incontro. Avvertenza: si tratta di un'opera di fantasia. Ogni riferimento a eventi realmente accaduti e a persone esistenti è puramente casuale.)\nLa giovane Leonita Prokhorovna Trubetskaya, la luce degli occhi del governatore, si dirige verso la sala da pranzo con la sua domestica al seguito. Sebbene dietro alla sua calma apparente si nasconda una certa ansia, i suoi passi sono composti e aggraziati. Dopotutto, una signora dev'essere sempre elegante, indipendentemente dalle circostanze.\nI suoi occhi sono fissi sui giornali del mattino, perché è quasi certa che oggi sia il giorno in cui il Maestro ladro Reed Miller pubblicherà il suo comunicato. Potrebbe essere sul punto di comprendere la mente di questo corvo elusivo, pensa, e il fatto che i suoi uomini non siano riusciti a trovarlo la fa infuriare ancora di più. \"Umpf, ti prenderò di sicuro!\"\nOggi suo padre sembra insolitamente assorto nella lettura del giornale. Leonita manda giù il pane tostato e, con nonchalance, chiede:\nMio amato padre, ci sono novità interessanti?\nMmm, nulla di cui la mia dolce e piccola Leonita debba preoccuparsi. Lord Trubetskoy posa il giornale, sorride a sua figlia e dice: \"Fate venire il gioielliere\".\nUn valletto fulvo, in piedi accanto al governatore, fa entrare immediatamente qualcuno. Costui s'inchina profondamente, con in mano una cassetta di gioielli. Il governatore lancia un rapido sguardo alla cassetta, quindi fa un gesto per indicare che venga mostrata alla figlia. Mentre sul volto di Leonita balena un'espressione di sorpresa, egli le dice: \"Suvvia, non dirmi che credevi che mi fossi dimenticato del tuo compleanno. Al ballo che si terrà tra tre giorni a partire da oggi, la mia adorata Nita sarà la più bella di Snezhnaya... Anzi, di tutta Teyvat. Adesso indossa quel gioiello, così che io possa ammirarti!\"\nLeonita prende la collana dalla cassetta e se la mette al collo. La scelta di suo padre è, come sempre, impeccabile: il modello e la lavorazione sono tipici di Fontaine, e la gemma centrale è così brillante da eclissare persino le migliori pietre di Natlan. \"So che è un po' presto\", dice suo padre, \"ma, in quanto tuo padre, dovrei essere il primo ad augurarti un buon compleanno, figlia mia!\" Il padre dà un'occhiata alla collana e aggiunge:\nAssicurati d'indossarla al ballo. Sarà presente un ospite molto importante e voglio che tu lo conosca.\nSuo padre le parla con tono serio, che fa capire subito a Leonita il vero significato dietro alle sue parole. Dopo questo compleanno, sarà in età da marito. In quanto figlia del governatore, è sempre stata destinata a sposare il figlio di un nobile di Snezhnaya. Per questo non ha mai creduto nell'amore, visto che non avrebbe avuto alcun senso. Il grande affetto che egli prova per lei non è dovuto solo alla sua bellezza e alla sua intelligenza: suo padre adottivo si aspetta da lei obbedienza e maturità.\nOvviamente, questo è solo uno dei motivi.\nLo capisco, mio amato padre. Lui le accarezza la testa in un gesto finale d'affetto. Il sorriso paterno svanisce dal suo volto mentre riassume il suo impegnativo ruolo di governatore, concentrato unicamente sui suoi doveri.\nLeonita osserva suo padre allontanarsi, con l'angoscia nel cuore. Dopo un breve sospiro, si ricompone. È ora di concentrarsi. Prende il giornale del mattino e, come previsto, sulla prima pagina c'è una lettera decorata con delle piume nere. C'è scritto:\nCaro Lord Trubetskoy,\nfra tre notti, nella notte buia della luna nuova, il suo tesoro sarà mio.\nLa ringrazio per la sua gentile generosità. Con il più profondo rispetto,\nReed Miller.\nMi dica, riesce a distinguerci?\nIl gioielliere di Fontaine osserva con sorpresa mentre due valletti fulvi emergono dalla cabina armadio. Ovviamente, solo uno di loro è effettivamente un valletto di seconda categoria del palazzo del governatore.\nA sinistra... No, aspetta. A destra? No, non può essere... Voglio dire... A destra! Sì, è quello a destra!\nSta tirando a indovinare? L'uomo sulla destra sembra un tantino infastidito.\nNe è sicuro? Se si sbaglia, stasera saranno guai!, lo provoca il valletto di sinistra.\nA destra! La voce del gioielliere è risoluta, sebbene il sudore sulla fronte tradisca il suo nervosismo.\nIl valletto di destra scoppia a ridere, poi spinge il suo sosia verso il gioielliere. \"Ha sbagliato\", dice. \"Il suo tesoro è questo qui!\"\nAh! Il nostro travestimento è impeccabile!\nEhm... V-Volevo dire che quello a destra è un falso!\nRazza di...!\nAhahah, voi due! Reed Miller, travestito da valletto, fa il suo ingresso nella stanza, che riecheggia delle sue risate. \"Non dimenticate che il nostro obiettivo è quello di far sembrare reale ciò che non lo è! Se nemmeno il gioielliere riesce a riconoscere i propri cari, allora l'operazione di questa notte sarà un successo\".\nMa è saggio che tu lo faccia da solo? Se qualcosa andasse storto, non potresti farti aiutare da nessuno, afferma il vero valletto con una voce preoccupata.\nNon perderò altri Cacciatori di tesori, dice Reed Miller con un'espressione seria. \"Hai già completato l'incarico più pericoloso, ovvero infiltrarti nel palazzo del governatore. Non preoccuparti per me e torna a Fontaine. Anche lì ci sono persone che hanno bisogno dell'aiuto dei Cacciatori di tesori\".\nIl valletto e il gioielliere si scambiano uno sguardo. Poi giurano solennemente a Reed Miller: \"Promettiamo di sottrarre tutte le sofferenze a questo mondo!\"\nMiller guarda i due che se ne vanno, quindi si volta verso il palazzo del governatore immerso nella luce del sole che tramonta. Trubetskoy è riuscito a sconfiggere i Cacciatori di tesori per una semplice ragione: la sua immensa ricchezza. Persino i ladri più famosi del mondo non sono riusciti a contrastare le sue risorse praticamente illimitate. Con abbastanza tesori, una persona può ingaggiare i guerrieri più abili, ottenere le armi migliori e circondarsi dei consiglieri più brillanti. La ricchezza può anche silenziare la legge e seppellire ogni resistenza sotto una marea di sabbia dorata.\nLa vera portata della ricchezza di Trubetskoy è sempre stata un mistero per il mondo e, ancora più stranamente, nessuno ne ha mai posto seriamente in dubbio la provenienza. Al pensiero, Miller si lascia sfuggire una risatina. Ma ora egli conosce la risposta: il leggendario Mulino Sampo, reliquia magica che genera infinite ricchezze, è nascosto proprio nel palazzo del governatore. Per questa scoperta deve ringraziare l'indagine del valletto fulvo, l'occhio attento del gioielliere e la figlia del governatore (di cui s'avvicina il compleanno)...\nIl giornale con la lettera di Miller viene venduto in un attimo. Nei giorni che seguono, tutta Nod-Krai è in fermento per il ballo di compleanno di Leonita... Ma non è la figlia del governatore che attendono con tanto entusiasmo, bensì lo scontro inevitabile tra il Maestro ladro e il governatore.\nIl palazzo del governatore è stato messo in stato di massima allerta, e ogni visitatore è sottoposto a un'accurata ispezione. Questa è una misura necessaria, considerando le note abilità di travestimento del Maestro ladro. Mentre Leonita esamina la lunga lista di nomi e titoli (baroni, figli di conti, astri emergenti della corte reale, clan favoriti dallo Tsar, e via di seguito), la collana che indossa inizia a pesare. Piuttosto che un regalo, le sembra una catena.\nIn questo momento, un po' d'aria fresca in cortile mi farebbe bene, pensa tra sé.\nMamma, è quella la figlia di Lord Trubetskoy?\nCerto che è lei.\nMa perché è... umana? Voglio dire, l'Onorevole Lord non lo è.\nÈ la sua figlia adottiva.\nChe strano. Perché il nobile Lord Trubetskoy avrebbe voluto adottare un'umana...?\nUna donna elegante e composta, che Leonita non ha mai visto prima, sta sussurrando qualcosa all'orecchio di suo figlio in un corridoio lì vicino. Quando nota Leonita che la sta guardando, si volta e se ne va senza dire una parola.\nEsatto. Perché mai il nobile Lord Trubetskoy avrebbe voluto adottare un essere umano?\nEsatto! Perché mai il nobile Lord Trubetskoy avrebbe voluto adottare un essere umano?\nUn sussurro, che parla dell'insoddisfazione che si insinua nel suo cuore, coglie di sorpresa Leonita. Si guarda intorno nel cortile, ma è sola. Che la sua immaginazione le stia giocando dei brutti scherzi? Sospira e si dirige verso le stanze più interne del palazzo per un altro trattamento. Queste sessioni la sfiancano completamente, ma lei le sopporta senza lamentarsi, perché è determinata a non essere causa di vergogna per suo padre.\nPer qualche motivo, le torna in mente la voce che ha appena udito nel cortile.\nEra come un falò invernale, che riscalda e scioglie la neve.\nAl calare della notte, gli ospiti iniziano ad arrivare uno dopo l'altro. Leonita comincia a sentirsi nervosa. Nel corso della serata, viene avvicinata da un flusso incessante di potenziali mariti, ognuno dei quali le chiede di danzare con lui. Ma lei non riesce a ricordare nessuno dei loro nomi.\nDieci, nove, otto... Il conto alla rovescia per la mezzanotte comincia, e tutti gli occhi nella stanza sono puntati su di lei. Accanto a suo padre si trova l'ambizioso arrivista della corte reale, il suo sguardo fisso su di lei... O forse sulla gigantesca gemma che splende al suo collo. \"Sei, cinque, quattro...\" Non comprende cosa stiano aspettando tutti quanti: il suo compleanno o qualcos'altro...?\n...Tre, due...\nEh...? Leonita nota che tutti quelli che la circondano sembrano avvolti da un bagliore bianco argenteo, che s'intensifica in quel lasso di tempo. Di tanto in tanto, il suo corpo emette quella stessa luce. Suo padre la definisce una malattia che richiede cure costanti, un difetto della sua stessa essenza.\n...UNO! Il gioiello al suo collo cade improvvisamente.\nIl mondo viene immerso in una luce bianco argentea. Attorno a Leonita cala un silenzio profondo, come durante una notte innevata. Ella rimane immobile, il suo cuore batte al ritmo della luce, trascinato da un filo invisibile. Una parte di lei urla di voler scappare, ma è come se le sue gambe non riuscissero a muoversi. Di cosa si tratta? È magia? Destino? O è il sentimento in cui non ha mai creduto in passato, ma che s'anima quando s'avvicina? La folla attorno a lei si dissolve mentre il tempo sembra fermarsi, e da quella quiete s'intravede una calda luce rossa che avanza verso di lei.\nSignorina Leonita, è in pericolo! Il governatore mi ha ordinato di proteggerla. Prego, mi segua.\nMa il mio amato padre mi ha detto di... No. Non ti ha mandato mio padre. Tu sei... Reed Miller!\nLa prego, signorina, questo è un ordine di...\nTutti dicono che tu sia intelligente, ma per come la vedo io sei solo un bugiardo senza vergogna!\n...Bene, bene. Che giovinetta intelligente...\nUmpf. Mio padre ha fatto mettere in sicurezza il palazzo. Non riuscirai a uscire.\nMa la sicurezza si concentra sul Mulino Sampo nella stanza segreta, non è così?\nUgh...\nL'ho spiegato chiaramente nel comunicato: stasera, il tesoro più prezioso del governatore sarà mio. Il Mulino è sicuramente prezioso, ma non lo definirei di certo un vero 'tesoro'.\nV-Vuoi dire che... il tuo obiettivo... sono io?!\nProprio così, mia intelligente e adorabile signorina.\nAh! Dopotutto, sono la figlia di Lord Prokhor Trubetskoy. Non permetterò che il più grande nemico di mio padre mi prenda in ostaggio!\nSul serio? Sei davvero la figlia del governatore? Allora dimmi: perché il nobile Lord Trubetskoy avrebbe voluto adottare un essere umano...?\n...\nIl bagliore bianco argenteo, i trattamenti, il Mulino Sampo, la ricchezza infinita del padre e la parola \"adottata\"... Ora le torna tutto: è lei la vera fonte della fortuna del padre. I \"trattamenti\" non servivano a curarla, ma erano dei rituali per far produrre al Mulino un flusso infinito di diamanti. Sebbene una parte di lei l'avesse sempre saputo, finora non aveva mai permesso a sé stessa di affrontare la verità.\nAh, quasi dimenticavo... Mentre parla, Miller rimuove il travestimento da valletto dai capelli rossi, svelando il suo vero volto. \"Ho attivato quel piccolo congegno all'interno della gemma proprio all'ultimo momento. Sono felice di non essermelo lasciato sfuggire.\" Si avvicina all'orecchio di Leonita e le sussurra:\nBuon compleanno!\n...E il resto è storia, non è vero? Reed Miller si appropria di tutti i tesori del palazzo del governatore e di Leonita, che si è innamorata di lui non appena ha visto il suo vero volto, rinunciando alla sua gabbia dorata per viaggiare attorno al mondo con il Maestro ladro. La leggenda di Reed Miller viene spesso definita una fantasia, ma è come se qualcuno che non ha mai amato insistesse nel dire che l'amore non esiste. Coloro che pensano che questa storia sia inverosimile lo fanno solo perché non hanno mai vissuto un'esperienza del genere."
          }
        ]
      },
      {
        "title": "Le leggende di Reed Miller, il Ladro eccezionale (III)",
        "desc": [
          {
            "type": "RichText",
            "text": "Ben poco si sa di Zima, proveniente da Snezhnaya, una terra dove impera l'inverno perpetuo. Il suo nome non compare in nessun registro, poema epico o racconto eroico. Come un fiocco di neve, è apparso brevemente sulla superficie delle leggende per poi svanire senza lasciare traccia.\nZima era originario di una piccola cittadina a sudest di Snezhnograd, dove gli abitanti raccoglievano il ghiaccio sotto le cime innevate delle montagne. Nelle notti nevose, raccontavano storie di spiriti del gelo dispettosi e di pallide fanciulle malinconiche delle nevi che, se tradite, trasformavano i loro amanti in statue di ghiaccio sorridenti. Zima aveva visto quel sorriso demenziale su un suo compagno che si era innamorato di una di quelle fanciulle, e trovava quel modo di morire terribilmente insensato. Disprezzava chi seguiva uno schema prestabilito, persino quello di una morte insolita. Al contrario, anelava a un destino tutto suo e a una vita piena di avventure. Quindi lasciò la terra del bianco eterno per dirigersi verso i mari azzurri dell'arcipelago a sud. Fu proprio lì che sentì parlare per la prima volta del leggendario Maestro ladro.\nReed Miller era già molto noto in tutta Nod-Krai. Secondo alcune storie, era stato catturato dal governatore e portato a Snezhnograd per essere impiccato nella pubblica piazza. Ma, proprio quando tutti credevano che la sua storia fosse finita con il suo cadavere a penzoloni, si scoprì che la camera blindata del governatore era stata completamente svuotata, e che vi era stato lasciato soltanto un messaggio provocatorio inciso nella polvere d'oro in bella vista. Nessuno sapeva come fosse riuscito a fuggire, ma il suo ritorno miracoloso lo trasformò in una leggenda da taverna e in un simbolo di ribellione tra i giovani. Così, quando il Maestro ladro fece nuovamente la sua comparsa, comprò una nave a tre alberi e iniziò a reclutare uomini in cerca di avventure e fortuna al porto, Zima non esitò neanche per un secondo a offrire il suo aiuto.\nLa vita a bordo della nave, tuttavia, si rivelò molto meno eroica di come veniva dipinta nelle leggende. Sebbene fosse famoso per derubare i ricchi, Miller gestiva la sua attività con l'attenzione meticolosa di un mercante di spezie: le sue carte nautiche non segnalavano solo le barriere coralline e le correnti, ma anche la presenza di mostri marini con dei cerchi rossi. Miller passava le giornate costeggiando quelle aree, evitando gli oscuri abissi dove si annidavano creature pericolose, così come il Mare di Nebbia infestato dai serpenti. Ogni giorno Zima puliva il ponte, riparava le vele e si medicava le gengive gonfie per via dello scorbuto precoce. Per lui era tutto troppo familiare e sicuro. Di notte, pregava il mare d'inchiostro affinché arrivasse una vera tempesta, o un kraken si levasse dalle profondità. Desiderava vedere il Maestro ladro conficcare un arpione nell'occhio di una creatura, proprio come gli eroi del passato. Anzi, più d'ogni altra cosa, desiderava un'avventura che avrebbe davvero scosso la sua anima.\nLe sue preghiere vennero esaudite, sebbene in maniera crudele e perversa. La nave, alla deriva in un mare placido e azzurro, venne accolta da uno strano canto non umano. Anche se privo di melodia, quel canto riuscì ad ammaliare perfino il più ubriaco dei marinai. Le vele furono abbassate e la nave si fermò. Dalla superficie dell'acqua emerse un volto pallido e bellissimo. Si trattava di una sirena, che esigeva un sacrificio in cambio di una traversata sicura. La nave dovette compiere una scelta: fare un sacrificio o affondare.\nReed Miller rifiutò categoricamente di compiere il sacrificio. Invece, ordinò a tutti coloro che erano a bordo di tapparsi le orecchie con della cera d'api affinché non ascoltassero il canto assillante della sirena. Ma fu tutto inutile: persino la ragione e la forza di volontà si piegano al peso della leggenda. Presi dal panico, i marinai gettarono in acqua le casse di Mora rubate dal palazzo del governatore, pensando che il loro oro potesse servire come pagamento. Ma la sirena non fece caso alle monete luccicanti che cadevano nelle acque blu, perché la ricchezza materiale umana non aveva alcuna importanza per lei. Il suo sguardo cupo rimase fisso sui marinai.\nIl Maestro ladro, il cui collo non poteva essere immobilizzato nemmeno dalla corda del boia, non ebbe altra scelta se non cedere a quella richiesta. Miller appoggiò freddamente la sua scimitarra sul collo di Zima, che non oppose resistenza. Quello era il momento per cui aveva viaggiato tanto lontano... Mentre le acque gelide gli sommergevano la testa, il volto del suo amico perduto apparve dinanzi a lui, paralizzato nella scultura, ancora con quel sorriso familiare e beato che il bacio della fanciulla della neve gli aveva apposto. Nel corso della sua intera vita, Zima aveva detestato l'idea di seguire uno schema prestabilito, fuggendo da ogni finale scontato, per poi capire in quel suo ultimo momento che ogni fuga non è altro che un volo in un altro specchio. Le sue avventure non avevano creato nessuna nuova storia... Erano soltanto delle note aggiuntive a una storia già esistente."
          }
        ]
      }
    ],
    "baseInfo": [
      {
        "key": "Nome",
        "value": [
          {
            "type": "RichText",
            "text": "Le leggende di Reed Miller, il Ladro eccezionale"
          }
        ]
      }
    ]
  }
}