{
  "epId": 4690,
  "name": "La chanson d'Érinnyes",
  "iconUrl": "https://upload-static.hoyoverse.com/hoyowiki/2023/12/04/8b970c654b04a0e524be4c06d95332ea_7025438061947221111.png",
  "menuId": 12,
  "menuName": "Libri",
  "version": 1752358940,
  "components": {
    "body": [
      {
        "title": "La chanson d'Érinnyes (I)",
        "desc": [
          {
            "type": "RichText",
            "text": "Capitolo 6\nParte 7\nLa storia di come l'emissario di re Remus si presentò da Érinnyes, chiedendo in dono l'acqua e la terra del Castello di Aremori, nonché di sottomettersi alla Sumphonia Capitolii. (ovvero \"l'eterna armonia\").\nDelle gloriose gesta di Otkerus di Rhenanie, cavaliere nobile e giusto, e della sua valorosa battaglia contro il drago sputaveleno,\nmolto è già stato detto in precedenza e qui ci fermeremo. Ora volgeremo lo sguardo al passato e racconteremo di Érinnyes a quei tempi.\nAll'epoca, Érinnyes aveva appena sconfitto i principi di Bellouacoi, Atrebatis e Uiromanduoi, guadagnandosi la loro lealtà.\nGli abitanti di quelle terre conoscevano la benevolenza della Signora delle Mille Acque e si sottomisero con devozione al suo dominio.\nPer celebrare tanta fedeltà e saggezza, nel Castello di Aremori furono indetti otto giorni di festeggiamenti, a cui tutti vennero invitati come ospiti d'onore.\nQuel giorno giunse un musico, un emissario del Re Remus di Capitolii, sostenendo di avere un messaggio da riferire.\nSi presentò senza guardie o servitori, ma solo con un destriero e, quale simbolo del suo rango, un fascio adornato da punte d'oro.\nTra i presenti vi fu grande disappunto, ma all'emissario fu concesso di parlare per rispetto a Érinnyes, l'adorata condottiera dei cavalieri.\nAlla vista di Érinnyes, dapprima l'emissario le porse i suoi rispetti e la onorò con un profondo inchino, poi spiegò la ragione del suo arrivo.\n\"In rappresentanza del sommo e supremo Re Remus, imperatore del creato, porgo i miei saluti alla sua corte.\"\n\"Che l'ira non offuschi mai il suo acume. Quale legittimo tributo, re Remus esige da lei due doni.\"\n\"Il primo è l'acqua, perché l'acqua più pura può lavare via tutti i peccati. Il secondo è la terra, perché la terra più solida può resistere agli effetti dell'erosione.\"\n\"Re Remus confida che lei e la sua gente onoriate le sue richieste. Se oserete opporvi, la morte non tarderà a ghermirvi.\"\nNell'udire il messaggio dell'emissario, ser Guillaume di Gellone andò su tutte le furie e sguainò dal fodero Narbonnais, la sacra lama.\n\"Taci, smargiasso! Come osi proferire tali minacce in una simile occasione? È un insulto a tutti i cavalieri qui presenti.\"\n\"E se pensi di insidiare la mia signora, non vedo ragione per trattenermi. Basterà un solo fendente perché la mia lama si abbatta sul tuo collo!\"\nAltri valorosi cavalieri sguainarono la spada, tra di essi il Cavaliere Blancandrin e il suo compatriota, il Cavaliere Marsile.\nMa, nella sua saggezza, la cavaliere Érinnyes impartì un ordine agli altri cavalieri: all'emissario di Capitoliani non sarebbe stato torto neanche un capello.\n\"O sommo emissario, riferisca a Re Remus che in questo mondo vi è un'unica entità dinanzi alla quale ci inginocchiamo.\"\n\"Ed è la misericordiosa Signora delle Mille Acque, la nostra signora, che si fa carico dei nostri peccati, la più eccelsa e onorevole sovrana.\"\n\"Nessun altro sovrano o divinità può eguagliarla, perché la sua bontà è suprema e la sua gloria assoluta.\"\nUdendo tali parole, l'emissario di Re Remus si rivolse a tutti i presenti:\n\"Prima che conquisti la vostra terra, Re Remus vi scaglierà nelle fauci della guerra, della carestia e della pestilenza.\"\n\"Coloro che un tempo combattevano tra loro ora vivono in pace sotto un unico sovrano. Una saggia decisione.\"\n\"Perché altrimenti, chi piangerà quando le acque scorreranno sulle nostre teste? E chi ci salverà nel momento del bisogno?\"\n\"Tra tutti questi eroi coraggiosi, chi si è riscattato dall'ignoranza e dalla superstizione? Chi dà ascolto ai lamenti dei deboli?\"\n\"Le richieste di Re Remus sono benevole e compassionevoli. Nessuno dovrà cadere nelle acque. Al contrario, egli desidera la salvezza di tutti.\""
          }
        ]
      },
      {
        "title": "La chanson d'Érinnyes (II)",
        "desc": [
          {
            "type": "RichText",
            "text": "Capitolo 6\nParte 9\nCome i cavalieri di ogni regione si unirono per dare man forte a Érinnyes e si opposero ai piani di invasione dei Capitoliani.\nQuando ser Agricane ebbe terminato, il Cavaliere Drest, abile arciere e principe di Lyonnais, fu il primo a parlare e a esprimere il suo pensiero:\n\"L'armonia e la ricchezza che l'erede al trono di Vivarium ci ha assicurato non sono altro che menzogne, la sua promessa è un mero inganno.\"\n\"Cavaliere Érinnyes della Luce del lago, una persona tanto saggia e nobile non dovrebbe farsi raggirare da simili fandonie.\"\n\"Sappia che queste parole sono come una freccia avvelenata dalla punta d'oro. Quanto più è bella a vedersi, tanto più grande è il dolore che arreca.\"\nLa sua leggiadra compagna, la signora delle vele azzurre, Adsiltia, ovvero \"figlia dei ghiacci\", parlò subito dopo:\n\"L'erede al trono di Vivarium è il più meschino dei traditori. Come possiamo ragionare con un essere tanto vile?\"\n\"Cavaliere Érinnyes della Luce del lago, poco importano le sue ragioni, non possiamo permettere che i Capitoliani nuocciano ai buoni e ai giusti.\"\n\"La prego, prenda una decisione quanto prima e affronti in battaglia la corte dei Capitoliani. Le nostre anime non conosceranno salvezza se dovesse piegarsi.\"\n\"Che il male si dissolva come rugiada al sole. Che gli empi e gli iniqui vengano scacciati da questo mondo.\"\n\"Allora si canterà della sua saggezza, poiché chi osa spargere sangue sarà ricordato dalle genti afflitte.\"\nE così, ser Naimes, ser Tuplin e tutti gli altri nobili cavalieri si dissero pronti a combattere.\nÉrinnyes, consapevole della loro devozione, li ringraziò con sincera gratitudine. Poi incontrò il musico di Re Remus e gli disse:\n\"O nobile emissario, informa Re Remus che nessun monarca di questo mondo è tenuto a inchinarsi a un altro.\"\n\"La Signora delle Mille Acque ha concesso eguale onore a noi tutti. Non vi è nessuno più grande che possa umiliarmi o più piccolo che possa invidiarmi.\"\n\"E sarò io a condurre la sua sacra armata, a uccidere il drago bianco, a distruggere la grande città e a purificare i loro corpi nel sangue.\"\n\"Così come il pastore scaccia i lupi dal suo gregge, io ricaccerò gli invasori da questa terra, perché serva da eterno monito.\"\nDetto ciò, Érinnyes ordinò a ser Fierabras di preparare sontuosi doni per il musico dei Capitoliani.\nInoltre, dispose che l'emissario venisse scortato al Castello di Carubdis perché facesse rapporto a Re Remus. Ma di questo scriveremo più avanti."
          }
        ]
      },
      {
        "title": "La chanson d'Érinnyes (III)",
        "desc": [
          {
            "type": "RichText",
            "text": "Capitolo 20\nParte 3\nLa storia di come Érinnyes disse addio alla Signora delle Mille Acque, di quando gettò per tre volte la sua spada nel lago.\nLa Signora delle Mille Acque udì le sue parole e, nella sua infinita gentilezza, compassione e grazia, esaudì il desiderio di Érinnyes. Sicché Érinnyes disse:\n\"Grazie, o Regina delle Mille Acque, per avermi rivelato il Puro Graal a cui tanto ambivo, e per avermi permesso di portare a termine questo viaggio.\nI cavalieri superstiti, suoi sudditi, continueranno a servire lealmente lei e il suo futuro regno, al seguito del nobile musico.\nBraccheranno le ultime ombre, ripristinando la giustizia. Poiché coloro che vagano nell'oscurità anelano alla luce, mentre coloro che sono nella luce ignorano l'oscurità.\nLa bontà non è che una pia illusione. E così porto questi valorosi cavalieri al suo cospetto, e la imploro di perdonare i loro peccati.\"\nLa Signora delle Mille Acque udì le sue parole e, nella sua infinita gentilezza, compassione e grazia, esaudì il desiderio di Érinnyes. Sicché Érinnyes disse:\n\"O Regina delle Mille Acque, le rivelo la mia empietà e le confesso i miei peccati, troppo gravi per essere perdonati.\nI suoi ideali sono troppo giusti e puri per assolvermi dalle mie colpe. Soltanto l'esilio potrà essere di conforto alla mia anima.\nNon vi sono angeli o editti divini. Nella sua terra generosa e accogliente, solo il peccato può condannare il peccato, e soltanto le persone possono giudicare le persone.\nLe chiedo solo di ricordare il mio tormento, e di non distogliere lo sguardo dalle iniquità che abbiamo subìto. Poiché esse sono come una malattia, come un veleno.\nRimetto il mio nome nelle sue mani e che tutti coloro che osano biasimarci siano maledetti in eterno per la loro mancanza di rettitudine.\"\nLa cavaliere dagli occhi color del mare concluse il suo discorso e sguainò la spada lucente, il cui bagliore illuminò la valle d'una luce azzurra come l'acqua.\n\"O nobile Hauteclaire, Spada di luce! Come brilli sotto i raggi del sole ardente!\nTi sei abbeverata del sangue cremisi degli iniqui. Dinanzi alla tua purezza, gli empi e gli ingiusti ora nutrono la terra come fiocchi di neve.\nTi sei abbeverata del sangue cremisi degli iniqui. Dinanzi alla tua purezza, gli empi e gli ingiusti ora nutrono la terra come fiocchi di neve.\nChe la Signora delle Mille Acque abbia pietà! Gli ingiusti non sono degni di te. O bello e sacro Lagoluce, ti restituisco alle acque del lago!\"\nCosì la cavaliere dagli occhi color del mare tacque e gettò la spada nel lago. Ma la lama non affondò e le acque la spinsero nuovamente ai suoi piedi.\n\"O nobile Hauteclaire, Spada di luce! Sei tanto splendida e pura, con la tua elsa d'oro intarsiata di gioielli.\nDaeira, la fanciulla del lago, la nobile Signora delle acque pure, ti diede in dono alla condottiera dei cavalieri affinché potesse compiere innumerevoli gesta.\nUna volta ti brandì per conquistare Peiregord; quindi per sconfiggere Aisias. Nemmeno le fate delle lontane terre del Sud riuscirono ad averti.\nChe la Signora delle Mille Acque abbia pietà! Gli ingiusti non sono degni di te. O bello e sacro Lagoluce, ti restituisco alle acque del lago!\"\nCosì la cavaliere dagli occhi color del mare tacque e gettò la spada nel lago. Ma la lama non affondò e le acque la spinsero nuovamente ai suoi piedi.\n\"O grande Hauteclaire, Spada di luce! La tua lama ha risolto pacificamente tanti conflitti e ha risparmiato a queste terre le devastazioni della guerra.\nUn giorno qualcuno sette volte più nobile di me t'impugnerà di nuovo, e compirà gesta sette volte più grandiose delle mie.\nQuanti giorni meravigliosi ho trascorso al tuo fianco! Ah! Sorge l'alba! Ahimè, ho perso per sempre la corona della giustizia.\nChe la Signora delle Mille Acque abbia pietà! Gli ingiusti non sono degni di te. O bello e sacro Lagoluce, ti restituisco alle acque del lago!\"\nCosì la cavaliere dagli occhi color del mare tacque e gettò la spada nel lago. La lama affondò senza lasciare traccia.\nInfine se ne andò con lo spirito che l'aveva accompagnata fin dall'inizio, e da allora nessuno la vide mai più."
          }
        ]
      }
    ],
    "baseInfo": [
      {
        "key": "Nome",
        "value": [
          {
            "type": "RichText",
            "text": "La chanson d'Érinnyes"
          }
        ]
      }
    ]
  }
}